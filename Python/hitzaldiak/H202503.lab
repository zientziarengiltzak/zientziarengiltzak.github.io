<p class="text-justify text-muted">
Iragana ezagutu eta ulertzeko bide bat indusketetan aurkitutako fosilen eta aztarnen azterketa da. Horrek ahalbidetzen digu orain dela milaka urte bizitza nolakoa zen ulertzea. Izan ere, azken urteetan egindako bilduma arkeo-paleontologikoen berrikuspenak Europako neandertalen portaera ulertzeko giltza izan dira.
</p>
<p class="text-justify text-muted">
Hau da, aztarnategi eta teknika berriek duela 430.000 urte agertu eta orain dela 40.0000 desagertu zen giza-leinu ospetsuenaren inguruko informazio berri baliotsua eskaintzen dute.
</p>
<p class="text-justify text-muted">
Gure ingurua ez da salbuespena eta, esaterako, 1967an Dimako Axlor aztarnategian aurkitutako hiru giza fosilen azterketak datu interesgarriak azaleratu ditu, eta aurretik egindako identifikazio, neandertalak bezala, ezbaian jartzen du.
</p>
<p class="text-justify text-muted">
Gainera, bilduma “zaharren” berrikuspenak ahalbidetu du giza fosil garrantzitsuen identifikazioa eta hori indusketa berrien abiapuntua izan da. Hauxe da Karrantzan dagoen Polvorin kobazuloko lehenengo osinean dagoen aztarnategiaren kasua. Aztarnategi honetan, Euskal Herrian gaur egunera arte aurkitu den neandertalen fosilen kopururik altuena dago. Fosil hauen erdia Bizkaiko Arkeologia museoan “aurkitu” ziren eta beste erdia 2021ean hasitako indusketetan.
</p>