<p class="text-justify text-muted">
Juan J. (Yanko) Iruin Sanz Donostian jaio zen 1952an. Kimika lizentziatura Zaragozako Unibertsitatean lortu zuen 1974an eta doktoregoa 1979an EHUn. 1991tik 2016ra arte (irailean jubilatu da) Kimika Fisika katedraduna izan da EHUko Gipuzkoako kanpusean. 19 doktorego tesi zuzendu ditu, eta 2 liburu eta 132 artikulu argitaratu Science Citation Index nazioarteko aldizkarietan, guztiak Polimeroen Zientzia eta Aplikazioei buruzkoak. American Chemical Society (ACS) eta Real Sociedad Española de Química (RSEQ) elkarteetako bazkide da; Instituto de Materiales Poliméricos (POLYMAT) elkartearen sortzaileetako bat eta zuzendariordea (1999-2013); RSEQko Polimeroetan Espezialista taldeko Presidentea (1992-1996); EHUko Ikerkuntza Komisioko partaide (1999-2002) eta INASMET-eko (gaur egun TECNALIA) Patronatoaren partaide (2006-2011).
</p>
<p class="text-justify text-muted">
Azken 15 urteetan zientzia dibulgatzaile lez lan ugari egin du. Unibertsitate, Erakunde, Udako Kurtso eta abarretan hitzaldiak emateaz gain El blog del búho argitaratzen du 2006tik, hilean 15 bat mila bisita dituen kimikaren dibulgaziorako orria. Naukas, Espainiako zientzia dibulgaziorako sare birtual garrantzitsuenean ere kolaboratzen du.
</p>
