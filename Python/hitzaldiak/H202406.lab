<p class="text-justify text-muted">
Hainbat arlo profesionaletan bezala, ikerkuntzak badu bere lekua hezkuntza arloan. Nire ibilbidearen arabera leku hori zein izan den, zein izan beharko litzatekeen, eta zein izan daitekeen aztertuko dut. Hezkuntza arloko ikerkuntzaren tamainari begiratuta, hezkuntzak gizarte baliabideen zati handienetarikoa erabiltzen duela ikusten dugu, eta aldi berean hezkuntzaren ikerketak zein zati txikia hartzen duen.
</p>
<p class="text-justify text-muted">
Hezkuntza ikerkuntzan aritzen garenok aurrez aurre izaten ditugun erronka eta arazotariko batzuk ezagutuko ditugu, eta horiei aurre egiteko erabiltzen ditugun estrategiak.
</p>
<p class="text-justify text-muted">
Azken hamarkadetan hainbat ikerketa eta ebaluaziotan parte hartu dut. Baina niretzat garrantzitsuagoa izan da beste ikerketa eta ebaluazio batzuetatik ikasitakoa, bereziki PISA eta beste nazioarteko ebaluazio batzuk erakusten dutena, eta hurbilago ebaluazio diagnostikotik ateratzen dena. Nola ikertzen da hezkuntzan? Zer ikasi dezakegu nazioartean bai bertan egiten diren sistema-ebaluazioetatik? Eta irakaskuntzaren eraginkortasunari buruzko ikerkuntzak azken hirurogei urteetan egindako ekarpenetatik?
</p>
<p class="text-justify text-muted">
Hezitzaile eta irakasleon lanean erabakirik garrantzitsuenak ebidentzia sendoetan oinarrituta egon behar dira, baina nolakoa da irakasleok eta hezitzaileok dugun prestakuntza ikerketan aritzeko? Etorkizuneko irakasleen prestakuntza bidean agertu daitekeen antsietate matematikoak ere izan dezake bere garrantzia. Guzti honen aurrean zer egiten ari garen ere ikusiko dugu. Zein izan daiteke hezkuntzako ikerketaren etorkizuna epe laburrean eta erdi epean?
</p>