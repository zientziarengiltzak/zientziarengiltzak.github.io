<p class="text-justify text-muted">
Fisika eta surfa dira nire pasio handietako bi. Nanoeskalako objetuen fisika aztertzeko mundu kuantikora bidaitzen dutâ€¦handik bueltan itsasoan murgiltzen naiz, olatuekin jolastera.
</p>
<p class="text-justify text-muted">
Mekanika kuantikoari dagokionez, aipagarria da bere efektuak esploratzeko eta aprobetxatzeko aukerak nabarmen ireki direla azken hamarkadetan. Arrazoi nagusietako bat da nanozientziaren garapenean izandako aurrerapenek ohiko bihurtu dutela eskala horretan gertatzen diren fenomeno fisikoak ikertzea. Nanoteknologiaren eta zientzia kuantikoaren bateratze hau azkar hedatzen ari da, eta garapen teknologiko berrietarako aukera eskaintzen du, besteak beste komunikazio eta konputazio kuantikoan.
</p>
<p class="text-justify text-muted">
Surfa bestalde, zientziaz betetako kirola dela argi dago. Olatuen dinamika, mareen eragina eta itsasoko baldintzak aztertzea ezinbestekoa da. Gainera, taularen diseinu aerodinamikoak eta materialek surflarien errendimendua optimizatzen dute, natura eta fisika bat eginez. Kuantikak eta surfak bi mundu desberdin diruditen arren, oinarrian olatuen portaerari lotuta daude. Surflariek ozeanoko olatuak harrapatzen dituzte, haien energia eta mugimendua aprobetxatuz. Era berean, kuantikak olatuen izaera aztertzen du, baina eskala atomikoan, materia eta energia deskribatzen dituzten uhin-funtzioak erabiliz.
</p>
<p class="text-justify text-muted">
Hitzaldi honetan kuantika eta surfa izango dira ardatz. Alde batetik nanozientzia eta teknologia kuantikoen arteko elkargurutzea deskribatuko dut, gaur egun pil-pilean dagoen ikerketa eremu hau laburki azalduz. Bestetik, surfaren zientziaz arituko naiz, kirola eta fisika uztartuz. Nire helburua, zientzia pixka bat ikasteaz gain, kuantika eta surfaren nahasketa honek inspirazio eta gozamen gisa balio izatea da.
</p>