<p class="text-justify text-muted">
Itxaron ezin duen gaitz bat pairatzen dugunean, emergentzia zerbitzuei deitzen diegu edo ospitaleko larrialdi zerbitzuetara joaten gara. Eta noski, larrialdi zerbitzu batean gaudenez, gertatzen zaiguna arin konpontzea nahi dugu: daukagun mina kendu edo arintzea, daramagun zalantza argitzea edo ezinegona baretzea. Orduan hasten dira baina erlojuari begiratuak eta kirioen dantzak, jende asko bilatzen baitugu itxaron gelan. Han daudenak gainera hitzordurik gabe joan dira, norbera bezalaxe...eta noiztik ote daude han? lanera iritsiko al naiz? nire aurretik 4 hauek daude...beraz ni 5.a...e? Hori nire atzetik etorri da eta lehenago pasa dute??? Azken ordu betean ez diote inori deitu, medikuak kafea hartzen egongo dira, seguru. Anbulantzian heldu den hori hain gaizki ote dator? Erlojua oso poliki mugitzen da... eta itxaron gela inpreinua bihurtu!
</p>
<p class="text-justify text-muted">
Badaude moduak, noski, denbora tarte murriztu batean leku berberean pilatzen diren gaixo guztiak ordenatzeko, gizakiak egiten dituenak eta baita informatikoak ere; eritasunaren, aurrekarien, adinaren, itxarote denbora eta beste zenbait parametroren arabera paziente heldu berriak ordenatzen dituztenak. Larrialdi zerbitzuak kaos bat lirateke horiek gabe. Jakin behar duguna da, ordea, biziak salbatzeko tresnak direla. Gaitz batzuk, denbora zehatz bat daukate artatuak izan  eta soluzioa emateko, bestela gaixoaren bizia arriskuan jarri daiteke edo bertan bukatu. Horregatik da hain garrantzitsua hauek atzeman eta lehenestea, bitartean beste batzuk itxaron gelan aspertzen edo ernegatzen dauden bitartean.
</p>
<p class="text-justify text-muted">
112ra telefono deiak irisiten direnean ere, beste aldean gertatzen ari denaren informazio zipristintxo batzuekin bakarrik erabaki beharra dago ze laguntza mota bidaliko zaion. Ez gutxiegizkoa... baina, kontuz! ez gehiegizkoa ere, beste nonbait beste zerbait larriagoa gertatu daiteke handik segundu gutxira eta okupatuta dagoen baliabidea behar izan dezake. Nola neurtu hau guztia?
</p>
