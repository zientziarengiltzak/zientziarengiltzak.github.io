<p class="text-justify text-muted">
Bizkaiko golkoan, antxoak gorabehera handiak izan ditu azken hamarkadetan. Gehienok gogoratuko dugu haren arrantza bost urtez itxita egon zela, eta horrek ondorio larriak izan zituela arrantzaren sektorean. Krisi horrek agerian utzi zuen antxoa espezie kaltebera dela, eta, beraz, kontuz kudeatu beharreko baliabidea dela. Arrantzaren eragina alde batera utzita ere, antxoaren populazioak gorabehera handiak izaten ditu urte batetik bestera. Izan ere, antxoak bizitza laburra du (3 urte), heriotza-tasa altua, eta populazioa urteko erreklutamenduaren oso mendekoa da; hau da, urtero heldu izatera iristen diren antxoek osatzen dute populazioaren gehiengoa (% 70-80). Horregatik, populazioaren gorabeherak ulertzeko, ezinbestekoa da antxoaren bizitzako lehen faseen (larben eta gazteen) biziraupenean, eta ondorioz, erreklutamenduan, eragiten duten prozesuak ikertzea.
</p>
<p class="text-justify text-muted">
Gaur egun, zorionez, antxoaren egoera ona bada ere, badugu beste kezka bat: ikusten ari gara azken urteotan antxoaren tamaina pixkanaka murrizten ari dela. Arrainak gero eta txikiagoak izateak ondorio kezkagarriak izan ditzake, bai maila ekologikoan bai maila ekonomikoan. Zer gertatzen ari da? Zergatik ari da txikitzen antxoa?
</p>
<p class="text-justify text-muted">
Honetaz guztiaz arituko gara hitzaldi honetan; azken urteetako ikerketekin antxoari buruz ikasi dugunaz eta oraindik ikasteko dugunaz.
</p>