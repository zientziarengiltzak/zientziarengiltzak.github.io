<p class="text-justify text-muted">
Markina-Xemeinen jaioa 1975ean, EHUn lizentziatua eta doktorea da matematiketan. 1998-2011 bitartean Lea Artibai ikastetxean irakasle aritu zen, bereziki batxilergoan eta Ingeniaritzan klaseak emanez (matematikak, fisika, kalkulua, aljebra, e.a. irakatsi zituen). 2011tik EHUko Ingeniaritza Eskolako irakaslea da Bilbon, matematika aplikatua sailean. Besteak beste, Informatika, Aljebra eta Geometria, Eredugintza eta Zenbakizko Metodoak ikasgaiak irakasten ditu gradu eta masterrean.
</p>
<p class="text-justify text-muted">
Guztira 60 lanetik gora publikatu ditu (ikerketa artikuluak, dibulgazio artikuluak, liburuak, kongresuetako aktak, e.a.) eta 80 aurkezpen inguru egin ditu (nazioarteko kongresuetan eta nazionaletan, unibertsitateetan, zientziaren dibulgazioarekin lotutako jardunaldietan, e.a.). Hainbat ikerketa eta hezkuntza proiektutan parte hartu du (bertoko ikerketa proiektuetan, nazionaletan eta europarretan) eta bost unibertsitatetan egin ditu ikerketari lotutako egonaldiak (besteak beste, Australiako Queensland Unibertsitatean eta Saudi Arabiako KAUST Unibertsitatean). 2012tik Udako Euskal Unibertsitateko (UEU) Matematika saileko sailburua da. Euskadi Irratiko Norteko Ferrokarrila zientzia eta teknikari buruzko programako kolaboratzailea ere bada eta Mathematical Modeling, Simulation and Industrial Applications (M2SI) ikerketa taldeko kidea. da.
</p>
