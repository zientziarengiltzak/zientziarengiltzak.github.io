<p class="text-justify text-muted">
Lurpeko munduak betidanik sorrarazi ditu sentipen kontrajarriak gizakiengan. Alde batetik, ohikoa da nolabaiteko arbuioa sortzea, izan ere gizakientzat ezegokiak diren ezaugarriez beteta dago lurpeko unibertso hau: hezetasuna, hotza, estuasunak, zulo bertikal arriskutsuak eta erabateko iluntasuna. Bestetik, kobazuloek pertsona askorengan sorrarazi dute erakargarritasun berezi bat, lurpeko mundu honek bereizgarri dituen beste ezaugarri batzuengatik (misterioa, pasabideen forma bitxiak, estalaktita eta estalagmiten edertasuna, etab.). Erakargarritasun eta jakite nahiak gizaki talde batzuk bultzatu ditu antzinatik mundu hau esploratzen saiatzera. Baina noiz izan zen ezagutzen dugun esploraziorik zaharrena? Noiz hasi ziren ugaritzen kobazuloen esplorazioak?
</p>
<p class="text-justify text-muted">
Hitzaldi honen bidez, gure espeziaren aurretik egon ziren beste hominido batzuek lurpean utzitako arrastoak aztertuko ditugu lehenik, lurpeko lehen esplorazioen bila. Honen ostean, paleolitoko labar artea duten kobazulo batzuetan aurkitutako iristeko oso zailak diren zona apaindu batzuk bisitatuko ditugu, eta kobazuloek gizakien unibertso sinbolikoaren garapenean izan zuten paperaz eztabaidatuko dugu. Azkenik gure lurraldean aurkitutako zenbait kobazulo apainduen adibideak ikusiko ditugu, gure inguruan ohikoak baitira gizateriaren 'lehen espeleologoek' egindako esplorazioek
utzitako arrastoak.
</p>
