<p class="text-justify text-muted">
«Zenbaterainokoa da zientziaren eta maskulinitatearen arteko lotura historikoa?», itaundu zuen Evelyn Fox Keller fisikari eta epistemologo feministak Reflexiones sobre género y ciencia liburuan, 1985ean. Galdera horri erantzuteko, zientziaren historian garrantzitsuak diren bi momentutan jarri zuen fokua, Grezia klasikoan eta Aro modernoan, eta zientzia-sistema klasikoak eta modernoak genero-sistemekin dituzten elkarreraginak aletu zituen. Hitzaldi honetan,Fox Kellerren analisi horretatik abiatuko naiz argudiatzeko matematikaren eta maskulinitatearen artean ere lotura historiko sendoak daudela. Gainera, matematikak moketipoa gizon zuri eta klase ertain-altukoa dela.
</p>
<p class="text-justify text-muted">
Matematika-hezkuntzan aurki daitezkeen genero-dinamikez jardungo dut hurrena. Horretarako, matematika, hezkuntza eta generoa gurutzatzen diren lekuen berri eman nahi duten lau ibilbide zirriborratuko ditut:
</p>
<p class="text-justify text-muted">
Lehenengo ibilbidearen bitartez, matematikak hezkuntza-sisteman duen pribilegio posizioa ezaugarrituko dut, gainerako diziplinekiko botere-harremanetan sakonduz eta horrek ikasleengan eta hezitzaileengan dituen ondorioak aztertuz.
</p>
<p class="text-justify text-muted">
Bigarren ibilbidean, matematika-hezkuntzarekin lotutako genero-estereotipoak aletuko ditut, eta horiek ikasleengan zein hezitzaileengan duten inpaktuan sakonduko dut.
</p>
<p class="text-justify text-muted">
Hirugarren ibilbidean, matematika-ikasgelan dauden partaidetza eta harreman-ereduak konparatuko ditut, matematika-ikasleen parte-hartzea oztopatu edo, kontrara, sustatu dezaketen elementuak identifikatu asmoz.
</p>
<p class="text-justify text-muted">
Laugarren ibilbidean, hutsegitea kudeatzeko moduek matematika-ikasleen konfiantzan nola eragiten duten aztertuko dut, porrotaren erabilera produktiboak ikasle nesken konfiantza hauspotzeko eskain ditzakeen aukerak esploratuz orobat.
</p>
<p class="text-justify text-muted">
Hitzaldiari bukaera emateko, lau ibilbide horiek osatzen duten kartografiatik eratorrirako gako batzuk proposatuko ditut, hausnarketarako eta eraldaketarako balio dezaketelakoan.
</p>