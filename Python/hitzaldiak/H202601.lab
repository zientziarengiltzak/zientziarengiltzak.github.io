<p class="text-justify text-muted">
XX. mende amaieraz geroztik ematen ari den basogintzaren eta baso-ekologia aplikatuaren arteko konbergentziak paradigma-aldaketa bat eragin du: basogintza eredu agronomiko eta produktibo huts bat izatetik ekosistemen kudeaketa holistikora igaro da. Horrek zuhaitzak zur-laborantza gune soil gisa ikustetik, sistema dinamiko eta konplexu bat den baso ekosistemaren osagai gisa baizik ikustera igaro ditu.
</p>
<p class="text-justify text-muted">
Datu kuantitatibo eta espazialen kudeaketa aurreratuak bultzatu du besteak beste, paradigma aldaketa. Datuak jaso eta aztertzeko prozedura eta teknologia berriei esker, inbentarioetako batezbesteko soiletatik haratago joan gaitezke, baso-egitura korapilatsuak eta heterogeneotasun espaziala modelatuz.
</p>
<p class="text-justify text-muted">
Maila akademikoan paradigma aldaketa hau ematen ari den arren, ez da hala izaten ari maila praktikoan. EAEko isurialde atlantikoa eredu hartuta paradigma aldaketa horren oinarri zientifikoen sintesia egiteko saiakera egingo da. XXI. mende hasieran gure inguruak itxuran kontrajarriak dauden bi fenomenoren agertoki izaten ari dira: alde batetik azken mendeetan basotutako azalera handienak pilatzen ari garen arren, bestetik baso ekosistemen dinamiketan ziurgabetasun maila hain da handia, hauen kudeaketaren jasangarritasuna ezbaian jartzen den.
</p>

